---
title: Alberi
tags:
  - algoritmi
  - its
  - strutture-dati
date: 2024-03-04
---

## Definizione

Un albero consiste di un insieme di **nodi** e un insieme di **archi orientati** che connettono coppie di nodi, con le seguenti proprietà:

- Un nodo dell’albero è designato come nodo radice;
- Ogni nodo $n$, a parte la radice, ha esattamente un arco entrante;
- Esiste un cammino unico dalla radice ad ogni nodo;
- L’albero è connesso.

Un albero è dato da un insieme vuoto oppure un nodo radice e zero o più sottoalberi, ognuno dei quali è un albero; la radice è connessa alla radice di ogni sottoalbero con un arco orientato.

![tree](tree.png)

## Terminologia

![tree-defs](tree-defs.png)

| Elemento   | Definizione            |
| ---------- | ---------------------- |
| $A$        | Radice                 |
| $B$        | Padre di $D$, $E$      |
| $B$, $C$   | Radici dei sottoalberi |
| $D$, $E$   | Fratelli, figli di $B$ |
| Nodi viola | Foglie                 |
| Altri nodi | Nodi interni           |

![tree-defs](tree-levels.png)

| Elemento                         | Definizione                                                                       |
| -------------------------------- | --------------------------------------------------------------------------------- |
| Profondità dei nodi (**depth**)  | Lunghezza del cammino semplice dalla radice al nodo, misurato in numero di archi. |
| Livello (**level**)              | Insieme di nodi alla stessa profondità.                                           |
| Altezza dell'albero (**height**) | Profondità massima delle foglie.                                                  |

## Memorizzazione

Esistono diversi modi per memorizzare un albero a seconda del numero massimo e medio di figli presenti:

- Realizzazione **primo figlio, prossimo fratello** se ogni nodo può avere un numero arbitrario di figli;
- Realizzazione con **vettore dei figli** se si sa mediamente quanti figli ci sono per ogni nodo, che avrà un riferimento al nodo padre;
- Realizzazione con **vettore dei padri** se interessa mantenere solo la relazione figlio → padre.

## Tipi di alberi

### Albero binario

Un albero binario è un albero radicato in cui ogni nodo ha al massimo due figli, identificati come figlio sinistro e figlio destro. Ogni nodo ha un riferimento al nodo padre e ai due figli.

### Albero generico

Un albero generico è un albero radicato in cui ogni nodo ha un numero arbitrario di figli, o nessuno.

## Visita di un albero

Una visita è una strategia per analizzare (visitare) tutti i nodi di un albero, ossia scansionarne tutti i valori.

### Visita in profondità (DFS - Depth First Search)

Per visitare un albero, si visita ricorsivamente ognuno dei suoi sottoalberi; richiede uno stack di appoggio ed ha tre varianti: pre/in/post visita (pre/in/post order).

![dfs](https://upload.wikimedia.org/wikipedia/commons/a/ac/Preorder-traversal.gif)

![dfs-in](https://upload.wikimedia.org/wikipedia/commons/4/48/Inorder-traversal.gif)

![dfs-post](https://upload.wikimedia.org/wikipedia/commons/2/28/Postorder-traversal.gif)

### Visita in ampiezza (BFS - Breadth-First Search)

Ogni livello dell’albero viene visitato uno dopo l’altro; richiede una coda.

![bfs](https://upload.wikimedia.org/wikipedia/commons/5/5d/Breadth-First-Search-Algorithm.gif)

### Costo computazionale delle visite

Dato che ogni nodo viene visitato al massimo una volta (se l’algoritmo è implementato correttamente), il costo di una visita di un albero contenente $n$ nodi è $O(n)$.
